---
title: Векторна графика
date: 2017-01-06 15:19:16
tags:
---
Векторна графика е метод за представяне на компютърни изображения, при което те се описват с помощта на математически формули, функции, вектори и други подходящи оператори. В допълнение може да бъде зададена информация за осветеност, перспектива и покритие. Счита се за противоположност на растерната графика, но това не е точно така. Векторното описание е принципно различен метод за съхранение на графична информация в компютърните системи. Предимствата му пред растерните методи са:

* малък обем на изходният файл (не винаги е задължително, може в някои случаи да се окаже в пъти по-голям като обем сравнен с обема на растерното изображение, например в случаи, в които векторите за описанието са много на брой)
* високо качество на образа при различна степен на мащабиране
* възможност за прилагане на неограничен брой деформации и трансформации — ротация, транслация, преобразуване и др.

Като основен недостатък може да се посочи невъзможността за пресъздаване на фотореалистични изображения. Затова много програми използват едновременно и двата метода като по този начин се възползват от техните предимства и се получават хибридни описания. Типичен пример са двата формата на две от популярните програми — Corel Draw (CDR) и Photoshop (PSD) — първата е насочена предимно към векторно описание, но в него могат да бъдат внедрени растерни описания и обратното. Векторните изображения се записват в gпредназначените за това файлови формати, като: CDR (за Corel Draw), WMF (за Windows), EPS, SVG и т.н.

### Стандарти

Стандартът на W3C (основната стандартизираща организация на World Wide Web) за векторна графика е SVG (Scalable Vector Graphics). Стандартът е сложен и е относително трудно да бъде приложен за комерсиални цели. Много уеб браузъри днес имат някаква поддръжка за рендериране на SVG данни, но пълна имплементация на стандарта все още се среща сравнително рядко.
